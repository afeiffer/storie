Inizio con una domanda per te che stai leggendo.
Qual'è la cosa più importante per un alpinista o per uno scalatore ?
Chi ha detto "la preparazione tecnica"? 
Sì, è vero, essere ben preparati tecnicamente oltre che fisicamente è importante perchè ci permette di individuare il perimetro fino al quale possiamo spingerci mantenendo un rischio accettabile, ma non è la cosa più importante.
La prudenza, la preparazione a tavolino nei minimi particolari della nostra salita, tenaglie al posto delle mani, braccia forti e gambe esplosive?
Oppure il classico e mai fuori moda "saper muovere bene i piedi"?
Tutte risposte valide ma, a meno voi non siate un Walter Bonatti, un Renato Casarotto, un Marco Anghilleri solo per citare alcuni nomi di grandi alpinisti solitari, la cosa più importante per chiunque si accinga ad affrontare difficoltà alpinistiche rimarrà sempre il "Compagno di cordata".
Se avete un compagno di cordata potete tentare di dare vita ai vostri sogni alpinistici, senza, quei sogni resteranno tali e vi toccherà giocoforza avere sogni diversi a cui volgere i vostri sforzi e i vostri allenamenti.
Sia chiaro che non è un "avere" nel senso di possedere; una corda, un casco, un set di friends è qualcosa che si possiede, il Compagno di cordata è qualcosa che ci completa è colui o colei che rende possibile la Cordata.
Io stesso sono il compagno di cordata del mio compagno o compagna in un rapporto paritario al 50/50 perchè la Cordata non esiste senza l'uno o l'altro.
Due compagni di cordata condividono l'idea di una salita, condividono opinioni su dove meglio passare un determinato tratto mentre stretti stretti si trovano appesi ad una scomoda sosta, condividono il timore di volare prima di un passaggio difficile, si mostrano tra loro senza veli perchè il tempo passato in parete tira fuori il vero carattere di ognuno, ci mostriamo deboli o ci mostriamo forti.
In una cordata la paura non è mai solo nostra, si dimezza perchè abbiamo qualcuno con cui condividerla.
L'euforia per aver superato il tratto chiave raddoppia, la gioia della vetta viene duplicata quando ci si stringe la mano o ci si abbraccia.

Appurata questa cosa, che siate d'accordo o meno, non siamo tutti uguali come compagni di cordata, se siamo timidi nei rapporti umani lo saremo anche nella ricerca del socio di scalata, se siamo intraprendenti nella vita probabilmente lo saremo anche nel trovare la nostra spalla in montagna, se siamo persone che vanno dritte al proprio obbiettivo allora sceglieremo sempre quello che è meglio per noi per quella situazione.
E poi c'è quello che sceglie con il sentimento, quello che preferisce scalare con la persona con cui esiste già un legame di amicizia, un'affinità di carattere, la persona con cui è sicuro di non annoiarsi durante il viaggio in macchina e che sa già che al termine, comunque sia andata, la gita finirà in gloria con le gambe sotto la tavola dando il giusto tempo al ristoro.
Che tu sia di un tipo o di un altro, che tu stia scalando con una persona conosciuta la sera prima al rifugio o con il tuo compagno di merende preferito, la cosa che secondo me non deve mai mancare è il rispetto reciproco e l'umiltà di seguirsi e ascoltarsi, togliendosi di dosso etichette come primo o secondo di cordata, puntualizzazioni che servono a poco, perchè, come già detto, è la cordata che arriva in cima.
Non va sminuito il compito di chi conduce come non va sminuito il compito di chi segue, tal giorno su tale via, quella coppia si è completata vicendevolmente.

Per concludere, fortunati sono coloro che, quasi come fossero in un rapporto di coppia, scalano sempre assieme, programmano assieme la stagione di scalate e si allenano assieme. Ecco, in quel caso, si viene a creare un livello di conoscenza reciproca, di affettuosa amicizia, che può portare la cordata a fare grandi cose e a passare tante ore in un ambiente che ci priva del superfluo per farci apprezzare ciò che è veramente importante nella vita, il rapporto umano.
Quando si sta bene insieme, si sta bene insieme distanti trenta metri uno in sosta e l'altro sotto ad un tetto spiovente inciso da una fessura svasa che "occhio qui che sono al limite", come seduti a fianco presso il bancone del bar ad ordinare la seconda birra perchè, se sei con il socio giusto, la prima non basta mai.


