Ci sono due scalatori che arrampicano a comando alternato, un torrione in Dolomiti di Brenta, parete sudest, all'inizio il sole non arriva, la giornata è calda, ma i primi tiri all'ombra fa più freddo di quanto si aspettassero.
Un'altra coppia di scalatori alla prima sosta li fa passare, preferiscono attendere l'arrivo del sole, loro ringraziano e proseguono avanti.
La scalata fila via senza intoppi, i due non corrono, mantengono un ritmo costante fatto di piacevoli scambi di battute su ogni tiro e più o meno fluidi movimenti in parete.
Sembra abbiano lasciato l'orologio a casa.
In cima si tolgono le scarpette, bevono e mangiano qualcosa, siedono, si guardano attorno, non c'è fretta.
Attendono l'altra coppia, scopriranno poi che sono fratello e sorella.
Per poco tempo si instaura un bellissimo rapporto tra le due cordate, dal "come ti chiami?" al "che lavoro fai?", si passano in rassegna vari posti di scalata diversi dove ognuno di loro, con provenienze diverse, scala di frequente.
Una foto tutti e quattro assieme poi le strade si dividono.
I due scendono, prima roccette da disarrampicare e poi comodo sentiero, non c'è fretta, l'orologio oggi il tempo non lo segna.
Ordinano la birra al rifugio, una bionda e una rossa, parlano di vie da scalare, di discese con gli sci, prendono ancora un po' di sole un po' di aria fresca.
Guardandoli, sembrano due personaggi di un libro, che tanto per loro tutto è già scritto e quando il lettore si stanca chude il libro e i due personaggi svaniscono.
E' solo quando sono in macchina, che l'orologio torna a segnare l'ora, che iniziano ad avere un limite temporale per raggiungere il posto dove dovranno separarsi, ma lo stesso sembrano non avere fretta, sembra che la macchina scorra da sola verso la destinazione consapevole di arrivarci in tempo.
Le chiacchiere continuano, non si parla più di montagna, si parla di musica, serie tv, di altro e altro ancora.
Si separano con tre minuti di anticipo rispetto al passaggio del treno che uno dei due deve prendere, non c'è stata fretta, non c'è stato nessun ritardo.
L'altro torna a casa in macchina solo con la sua musica.
Il libro che contiene questa storia si chiude, viene riposto sul comodino, chissà se un giorno quel libro si aprirà nuovamente e ci troveremo sopra un'altra storia così semplcie e bella, tanto che non può essere vera o forse lo è e chi l'ha scritta ha omesso il superfluo.
Non è il nome della via, non è il grado a fare la storia bella, è il come e con chi che la rendono tale.
E' il rapporto umano che si instaura che fa di una storia una storia da raccontare. 
Il resto è vanto e vana gloria per l'aggiornamento di uno stato che in breve sparisce.
Nell'attesa che qualcosa o qualcuno riapra quel libro, i due si perdono nelle loro vite, nel sussegguirsi di eventi belli, brutti, banali, ognuno perso nei fatti suoi, ognuno protagonista di altre storie.


