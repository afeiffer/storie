Amore e odio, possibilità di mettersi in gioco su un terreno diverso, ma con la frustrazione di avere un'ignoranza motoria che fa venire il mal di testa, "e adesso dove metto i piedi?", "perchè non c'è nemmeno un piccolo appiglio!".
Questi sono alcuni dei sentimenti e pensieri che mi assalgono quando devo scalare su granito.
Detta così sembra quasi uno spauracchio, sembra quasi non mi piaccia come terreno per praticare la scalata su roccia, in realtà spesso etichettiamo come "non mi piace" quello a cui non siamo abituati e che non ci riesce subito bene, amiamo invece il sentirci comodi nel fare una cosa, quando la testa e il corpo sanno già cosa fare e poi basta tenersi e si va.
Per chi non lo sapesse sono un Dolomitista, nemmeno uno poi così bravo, ma con tanta passione quello sì, per me la scalata è verticalità, è strapiombo, diedro, camino, fessure e qualche lama, su roccia sana a tratti ballerina a volte "marsa", del tipo che è meglio spingere che tirare se non addirittura da guardare, ma non toccare.
Se la relazione di una via dice "placca", qui da noi si scala su un muro verticale con appigli o appoggi più o meno grandi a seconda della difficoltà, a volte esige qualche passo di aderenza, ma una tacca generosa a cui tenersi c'è sempre e se non c'è significa che ho sbagliato via, ma questo è un altro discorso.
Capito quindi che non sono di certo Manolo, anche se qui a Venezia appena dici a qualcuno che arrampichi ti etichettano subito come tale, potete immaginare quale possa essere stato il mio primo impatto con il granito (nel lontano 2004 in Val Masino) e quale continui ad essere il mio rapporto con lui; in pratica lo stesso che potrei avere con un parente lontano che vedo forse una volta all'anno, passati i convenevoli non sai cos'altro dire perchè in pratica siamo due estranei.
Poi però, con il tempo, lo conosci e ci chiacchieri insieme, e così è il granito per me, due passi facili in aderenza finchè è appoggiato, un resting su uno spit (qualora ci sia) all'aumentare della difficoltà quel tanto da dover accendere il cervello più del solito; poi lenti progressi fino a quando inizio a capirlo e ad assecondare i movimenti iniziando a salire accompagnato dal classico tremore alle gambe ad ogni appoggio. 

E cosa si fa in questi casi? Si mette da parte quello che si sa ed umilmente si comincia ad imparare di nuovo, ad ascoltare il proprio corpo e ad insegnarli la postura corretta per poter magicamente stare su una placca di granito con entrambi i piedi in spalmo e le mani appoggiate .
Si abbassano le mire, almeno all'inizio, si scala su difficoltà più basse e si da modo a noi stessi di avere delle picole soddisfazioni che ci fanno tornare su l'autostima e ci fanno sentire un nuovo scalatore.

x Agosto 2023, siamo in Albigna per la settimana di pratica alpinistica, prima placca e primi pensieri, rivedo nuovamente appigli che sono solo disegnati nella roccia e risento i piedi pesanti che non trovano un appoggio netto, ma ora basta, un po' di esperienza ce l'ho, l'entusiasmo è alto, in qualche modo io me la sono cavata, vediamo come è andata agli altri.
...
...
...

