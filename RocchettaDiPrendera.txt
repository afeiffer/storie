Ci sono montagne che vediamo spesso nei nostri spostamenti in macchina, montagne belle, iconiche, che riempiono il paesaggio.
Le Rocchette di Prendera sono qualcosa di particolare nel panorama Dolomitico, in particolare quando si sale in macchina lungo la statale d'Alemagna e si sta per raggiungere l'abitato di San Vito; una curva ed eccola lì spuntare quella che a tutti gli effetti sembra la spina dorsale di un dinosauro addormentato.
Moltissime volte, per non dire ognivolta che le vedevo, ma sempre diretto altrove, mi son detto che sarei dovuto salire in cima a quelle punte, ma non mi ero mai deciso a tentare l'avventura.
L'amico Franco un giorno mi regala un libro che elenca tutta una serie di cime Dolomitiche considerate, a detta dell'autore, tra i balconi panoramici più belli delle Dolomiti.
Una sera sfogliando il libro ecco che appare la Rocchetta Alta di Prendera, un segnale chiaro, il giorno dopo sono in ferie, vado.
Seguendo le indicazioni del libro, qualche ometto e una traccia che diventa via via più evidente mano a mano che si sale, raggiungo la cima che è qualcosa che lascia senza fiato per la sensazione di vuoto attorno e per il panorama a 360 gradi.
Ebbene sì, il libro non mentiva, uno dei più balconi panoramici che si possa immaginare e per di più senza difficoltà tecniche.
Di solito quando sono da solo, resto poco in cima, stavolta no, mi siedo e resto lì un bel po', da solo a guardare i monumenti della natura che mi circondano e a cercare di dare un nome a più montagne possibili.
Inizio a scendere e penso che sia giusto condividere dove sono stato, condividere l'esperienza non nel senso moderno e abusato del termine mettendo foto su un social network in attesa di un like, ma proponendo la salita a qualcun altro, magari da rifare assieme.

E così in una bellissima giornata di giugno, ben 24 soci della giovane montagna seguiranno i miei passi verso la cima della Rocchetta Alta di Prendera, in un sussegguirsi di sorrisi e sguardi ammirati verso l'ambiente circostante.
Elencare tutte le montagne che è possibile vedere dalla cima è un'ardua impresa, sicuramente se ne dimentica qualcuna, ma da quella posizione, vedendo il paese di Cortina dall'alto, si capisce perchè soprannome più adatto di "Perla delle Dolomiti" non potrebbe esserci.
Rivivo quella sensazione di grande libertà provata la volta precedente, ma in maniera differente, le idee e i pensieri che avevo la prima volta lì da solo ora sono sostituiti dalla condivisione vera dei propri pensieri con altre persone, con scambi di battute, risate, strette di mano e pacche sulle spalle.

Si ridiscende per lo stesso itinerario di salita, alla malga Prendera raggiungiamo altri soci che si erano fermati lì dopo aver raggiunto forcella Ambrizzola, anche loro contenti dell'appagante escursione effettuata.
Altri soci hanno camminato meno, altri forse hanno camminano anche poco, ma ognuono di noi viene da vite diverse, ognuno di noi trova il ristoro in modo diverso, chi nella fatica e chi nello sdraiarsi in un prato verde riempiendosi comunque gli occhi di bellezza; la montagna accoglie tutti, va goduta con rispetto come meglio ognuno crede.

I capogita Maurizio e Marino sono a loro modo delle figure importanti, volti noti da anni all'interno della GM Veneziana, la loro disponibilità nei confronti degli altri è un bel esempio anche per i nuovi soci che stanno iniziando a frequentare la sezione negli ultimi anni.

Va bene la fatica, va bene il sole, la natura e tutto il resto, però quando giungo alla malga, si fa via via più chiaro quel miraggio chiamato Birra, che diventa sempre più desaribile mano a mano che ci si avvicina ad un rifugio, in questo caso il rifugio Città di Fiume.
Il desiderio però oggi è sorprendentemente difficile da esaudirsi, c'è la coda per ordinare qualcosa al bar del rifugio, un gruppo di coreani ordina quattordici birre sotto ai miei occhi, poi quando tocca me finisce chiaramente anche il fusto di birra, ma poco male, la ragazza che lavora al banco del rifugio ha tutta la mia attenzione, quattro chiacchiere assieme e finalmente la tanto agognata birra arriva.
Un piatto di gnocchi al ragù da dividere, un'altra birra, e ora che c'è meno gente da seguire altre quattro chiacchiere con la ragazza del rifugio perchè "sai mi pare di conoscerti, sei per caso amico di..." , e così il tempo passa veloce e si ritorna al bus per il viaggio di ritorno.

Una gita di quelle belle, dove è filato tutto liscio, dove ognuno ha goduto nel modo che ha voluto, dove la montagna ha mostrato solo il suo lato migliore che regala gioia a chi è disposto a fare fatica e accetta di farsi accompagnare da quel leggero dubbio, da quella insicurezza nelle proprie capacità che ci segue in ogni escursione, perchè raggiungere una cima di una montagna non è mai un fatto scontato, ma è sempre il risultato della nostra voglia di portare in alto i nostri passi appesantiti le nostre debolezze, fintantochè la montagna ce lo consente.

E' questa la semplicie gioia di sentirsi fortunati ad aver fatto quattro passi nel fantastico.
